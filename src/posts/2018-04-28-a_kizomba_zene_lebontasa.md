---
title: A kizomba zene lebontása
author: University of Kizomba
date: '2018-04-28'
excerpt: >-
  Mindenáron el kell kerülnünk, hogy az emberek a kizomba zene jellemzésére saját neveket/előtagokat találjanak ki, mint például „tradicionális” kizomba, „autentikus” kizomba, „modern” kizomba stb. Ezek a megjelölések nagyon kényelmesek azok számára, akik szeretnek mindent beskatulyázni, de valójában megtévesztik, összezavarják és félrevezetik a kizomba tanoncokat és a tánc közösségeket nagyban."
topic: zene
coverImage: dikanza.jpg
---

Ha már egy ideje kizombázol, akkor már bizonyára hallhattad vagy olvastad valahol, hogy a kizomba zenét nagy vonalakban a zouk – a zenei stílus, amibe az afrikaiak tömegei szerettek bele az 1980-as években, részben a Kassav nevű legendás karibi együttes népszerűségének köszönhetően, ami viharként érte el az afrikai kontinenst – változataként, kiterjesztéseként vagy puszta interpretációjaként definiálják.

Sokszor alulértékelik, hogy a kizomba zeneileg milyen sokat merít a sembából, méghozzá kifejezetten azon jellemzőjéből, amit portugálul ’cadência’ -nak vagy ’compasso’-nak hívnak, vagyis a dalok tempója vagy még jobb szóval, lüktetése.

A széles körben a kizomba atyjának tekintett angolai zenész, Eduardo Paim felidézte, hogy úgy jutott elsőként a kizomba zenéhez, hogy lelassította a sembát. Ugyanakkor Paim maga volt az első, aki beismerte, hogy a kizomba zenében számos „rétegződés” van, vagyis sokrétegű és sok minden volt rá hatással. Így tehát a kizomba zenét csupán a zouk zene egyfajta adaptációjának tekinteni némiképpen leegyszerűsítő, redukcionista nézet.

A belinkelt videóban Eduardo Paim és Paulo Flores, a kizomba zene két úttörője egy nagyszerű „processos da Banda”-nak elkeresztelt duettben társult egymással. Ahogy Paulo egyszer mondta:

> „A kizomba a zoukból ered, azonban jelen van benne a mi (angolai) kadenciánk, az érzésünk, a saját dalszövegeink, melyek összepárosítva más metrikát adnak ki.”

Sajnos a zenéhez nem értek. Aki esetleg tudja, nyugodtan elmagyarázhatja, hogy mi a metrika.

Dióhéjban: időt vesz igénybe az elméd és a füled hozzászoktatása az úgynevezett „kizomba ernyő” alá tartozó különböző zenetípusokhoz, de türelemmel és elhivatottsággal végül elérheti az ember. (Megjegyzés: A kizomba ernyő a kizombához közel álló, azzal rokon zenei stílusokat fogja egy csoportba.)

A lenti videóban Paim-ot (az alacsony férfi a lapos sapkában) láthatod, ahogyan a Roland D-50 szintetizátort és a Korg T2 munkaállomást kezeli. Az utóbbit gyakran hívják „ritmusdoboznak”, mivel pontosan az: egy darab hangszer, ami nagyszámú hangot és dobot képes előállítani (szintetizálni), így kiváltja az emberek által játszott „valódi” hangszerek szükségét, vagy kiegészítést nyújt a meglévő hangszerekhez.

Így a kizomba zene megszületése bizonyos mértékben a technológiai fejlődés mellékterméke. A létrejöttének fő mozgatórugója mégis az volt, hogy elegendő dalt gyártsanak, hogy a híres angolai kerti partik és családi összejövetelek (kizombadas) egész éjszaka tarthassanak. A kezdeti kizomba számokat Paim tulajdonképpen kísérletezgetéssel hozta létre.

Egy másik érdekes tény, ami kevéssé ismert Angolán kívül, hogy a legelső, az 1980-as évek közepén és végén készült kizomba számokat az idősebb nemzedék erősen kritizálta, mivel nem tekintették azokat „igazi” angolai zenének. Miért? Nos, amint azt fent említettük, akkoriban a kizomba zenészek főként elektronikus hangszerekre támaszkodtak és azt a semba, az angolaiak alapvető zenei identitása, ellentétének, antitézisének fogták fel. A szkepticizmus a semba puristák részéről érthető volt; a semba aranykora egy évtizeddel azelőtt véget ért és az emberek még mindig nosztalgiával gondoltak rá vissza, ezért nem voltak készek egy ilyen drasztikus eltérésre, váltásra a közelmúlthoz képest.


A kizomba zene matematikai pontossággal való megkülönböztetése, habár nagyon csábító, időnként lehetetlen feladatnak tűnik az edzetlen fül számára. Talán azért, mert tényleg az, különösen a kezdők számára. Éppen ezért az véleményünk, hogy fölösleges a kezdő kizombásoknak belépni a véget nem érő vitákba arról, hogy mi teszi a kizomba számot és precízen rámutatni hogyan és pontosan hol lehet azt elkülöníteni a sembától és/vagy egyéb rokon zenei stílusoktól. Igen, bizonyos esetekben nem agysebészet megkülönböztetni egy kizomba számot a semba, a tarraxinha, a coladera vagy a ghetto zouk számoktól. De a határok mostanában egyre inkább elmosódnak, mert egyes kizomba zenészek/producerek kezdik összepárosítani az elektronikus hangszereket az akusztikusakkal. Ezen felül, a friss transzatlanti együttműködések az angolai és a Cape verdei zenészek közt egy colasembának nevezett „hibrid” stílust is eredményeztek, amit könnyű összetéveszteni egy gyors kizomba számmal.


**Mindenáron el kell kerülnünk, hogy az emberek (az oktatók és a dj-k különösen) a kizomba zene jellemzésére saját neveket/előtagokat találjanak ki, mint például „tradicionális” kizomba, „autentikus” kizomba, „modern” kizomba stb. Ezek a megjelölések nagyon kényelmesek azok számára, akik szeretnek mindent beskatulyázni, de valójában megtévesztik, összezavarják és félrevezetik a kizomba tanoncokat és a tánc közösségeket nagyban.**

## Paulo Flores és Eduardo Paim - Processos da Banda
@[youtube](NDTaTOQes3A)


## Felhasznált forrás

* University of Kizomba (2018). [Breaking down kizomba music.](https://www.facebook.com/University.of.Kizomba/videos/584355508572946/)
