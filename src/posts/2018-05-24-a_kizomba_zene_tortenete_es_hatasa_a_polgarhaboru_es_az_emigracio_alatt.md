---
title: A kizomba zene története és hatása az angolai polgárháború és a luzofón afrikaiak Portugáliába való kivándorlása alatt
author: Tania Mendonca
date: '2018-05-24'
excerpt: >-
  Értened kell, hogy a kizomba mit képvisel az angolaiak számára! A kizomba az angolaiak életének legjobb és a legrosszabb pillanatait jelöli. Ha oktató vagy és a kizombát a neved mellé teszed, akkor az angolaiakat képviseled, így a te felelősséged azt elmondani, hogy miről szól a kizomba.
topic: kultúra
coverImage: mwangole_lisbon.jpg
---

Az ok, amiért az angolaiak és a PALOP országbeliek (PALOP: egykori portugál gyarmatok: Angola, Bissau-Guinea, Mozambik, São Tomé és Príncipe, Zöld-foki Köztársaság (Cape Verde)) olyan erősen védelmezik a kizombát.

[Tania Mendonça](https://www.facebook.com/tania.mendonca.work) videója alapján összeállítva. Rövid biográfia: Tania az angolai Benguela tengerparti városában született. Gyerekkorában, a polgárháború alatt, a szülei Portugáliába küldték egy másik családhoz, így ott nőtt fel. 9 éves volt, mikor elveszítette az édesapját. Életének minden része a tánc és a zene körül forgott. Tania kizomba instruktor és jelenleg Angliában él.

Tania nem ért egyet azzal az elmélettel, mely szerint minden ami kizomba a zoukból ered, ugyanis a kizomba tánc már azelőtt is létezett, legalábbis Angolában, hogy a zouk zene meghódította volna Afrikát. Az viszont igaz, hogy a zouk nagy befolyást gyakorolt az akkori kizomba nemzedékre.

Angola 1975-ben nyerte el függetlenségét Portugáliával szemben, melyet véres polgárháború követett. A helyzet nagyon feszült és félelmetes volt. Rengeteg család Portugáliába menekülve elhagyta a szülőföldjét és egy számukra teljesen idegen környezetben próbáltak megélni. Nem csak az angolaiak, hanem a Cape verdeiek, a mozambikiak és a Bissau-guineaiak közül is sokan Portugáliába emigráltak. A gyerekek szülei úgy gondolták, hogy a háború már nem fog sokáig elhúzódni, de ez nem következett be, így a kivándorlás tovább folytatódott. Munkalehetőség volt kint, ugyanis Portugáliában jelentős munkaerőhiány volt. A polgárháború egészen 2002-ig, 27 éven keresztül tartott.

A szülők a gyerekeik jövőjéért harcoltak és sokuk bizonytalan volt a dolgok jövőbeli alakulását illetően, így Portugáliába küldték a gyerekeiket egy jobb élet reményében. Némelyikük már az eleve kint élő családjukhoz, családtagjaihoz került. Másokat olyan családok fogadtak örökbe, akik önként jelentkeztek, hogy segítsenek. A portugál törvények szerint az egykori portugál gyarmatokon a függetlenség napjáig (1974/75) születettek ténylegesen portugál állampolgárnak tekinthetők. Meghatározatlan számú afrikai volt ebben a helyzetben, akik végül portugálként határozták meg magukat.

A szülők tehát egyszerűen kiküldték a gyerekeiket Portugáliába, de ők viszont maradtak, mert dolgozniuk kellett és pénzt küldeni a gyerekeik számára.

A polgárháborús helyzet, a függetlenedés, illetve amiken az ország keresztülment, egy új zenei stílus kialakulásához vezettek. Az énekesek elkezdtek dalokat írni az ország helyzetéről, a történésekről. A Cape verdeiek, Bissau-guineaiak ugyanezt tették a saját hazájuk kapcsán.

A kivándoroltaknak szüksége volt egy olyan közösségi környezetre, ahol megoszthatták a kultúrájukat egymással. Az angolaiak elkezdtek szórakozóhelyeket, klubokat nyitni, valamint házibulikat és gyűléseket szervezni. A házibulikban megpróbálták újjáteremteni azt a világot, amit a hazájukban hagytak. Ezeken az eseményeken ételt készítettek, ettek, beszélgettek, történeteket meséltek, viccelődtek és táncoltak – a gyerekek pedig játszottak. Az afrikaiak közösségeket hoztak létre és új otthont teremtettek egy számukra ismeretlen országban, amelyhez nehezen tudtak kötődni.

A **„Sodade”** annak az érzése, hogy valami hiányzik, múltbéli elérhetetlen dolgokra való sóvárgással, nosztalgiával párosulva. Szavakkal nehezen kifejezhető, de Cesaria Evora (Cape Verde) és Bonga (Angola) Sodade című száma pontosan erről az érzésről szól. Az emigráltaknak ott kellett hagyniuk a családtagjaikat (vagy elvesztették egy-egy családtagjukat), a családjaikat, a barátaikat, hiányzik nekik a Nap melege, a tengerpart, a kerti partik, a zene és az egykori eleven életük, amit maguk mögött hagytak, de ennek emlékezete örökre megmaradt bennük. Ezt a hiányt, ezt az űrt a kizomba zene és tánc töltötte ki. Portugáliában az afrikai közösségek szülte énekesek és zenészek alkották meg a kizomba zenét, ami a semba és a zouk zene keveréke. A dalok érzelmesek és erőteljesek: a szülőhazájukban és az új otthonukban, Portugáliában zajló történésekről és ez ezzel kapcsolatos érzéseikről szólnak.

Visszatérve a házibulikra, kerti partikra és gyűlésekre, a Portugáliában élő angolai közösség képes volt a hagyományait és az erős családi értékeiket magával hozni az afrikai szülőhazájából. (Persze a Cape verdeiek és a Bissau-guineaiak stb. is hasonlóképpen jártak el.) Ezen felül számos sikeres klub létesült Lisszabonban és környékén, melyek több korosztályt céloztak meg (például voltak vasárnapi matinék fiatalok számára, melyeken Tania is mindig részt vett). A bulikban Cape Verdéből, Bissau-Guineából, Mozambik, Sao Tomé és Principéből stb. származó zenéket is játszottak. Habár nem volt diszkrimináció a „PALOP-népek” körében, nagyon ritkán volt látni őslakos portugálokat ezekben az afrikai klubokban, mivel az afrikai zenét/kizombát továbbra is alacsony osztályokra jellemzőnek tartották. Az érdeklődés csak úgy 20 évvel később indult meg.

A kizomba szülőhazájában, Angolában állandóan új passadákat (lépések) találnak ki (a kizombázás közben állandóan passadá-kat csinálsz). A háború ellenére, a zene és a tánc továbbra is nagyon is életben maradt és aktív részét képezte minden angolai életének. A Lisszabon környéki angolaiak gondos figyelmet szentelnek a hazájukból érkező kreativitásnak. Megtanulják az új lépéseket (passadas), majd megosztják ezt a tudást a családtagjaikkal és a barátaikkal.

A Portugáliában élő afrikai zenészek új nemzedéke hozta létre a kizomba zenét. Előtte zouk zenére táncolták a kizombát, de innentől fogva már meg volt a saját zenéjük, ami a saját nyelvükön szólt hozzájuk és a szívükhöz szólt; a dalszövegek a saját történeteiket mesélték el. A kizomba szerves része az angolai kultúrának. Éppen ezért provokatív, sértő és lealacsonyító az angolaiak számára, ha látják a kizombát szexualizálódni és szenzuális táncként hivatkoznak rá. És itt nem a tarraxinháról beszélünk!

A házibulikban az angolaiak a családtagjaikkal is táncolni szoktak: a fiúk a húgaikkal, az anyjukkal, a nagymamájukkal stb. Ez teljesen természetes náluk, ahogyan a tisztelet is, az idősek tisztelete. Az idősebb nemzedék is ugyanúgy beszél, mint a fiatalabbak, ők is felveszik a szlenget és az életkor nem képez szakadékot az angolaiak között. Túl sok alkohol fogyasztása után a zene előhozza bennük a szomorú történeteket és még a legkeményebb ember is elérzékenyül.

Értened kell, hogy a kizomba mit képvisel az angolaiak számára! A kizomba az angolaiak életének legjobb és a legrosszabb pillanatait jelöli. **Ha oktató vagy és a kizombát a neved mellé teszed, akkor az angolaiakat képviseled, így a te felelősséged azt elmondani, hogy miről szól a kizomba.**


## Cesaria Evora & Bonga - Sodade

@[youtube](kJZo5StMawc)


Luzofón = portugál nyelvű

## Felhasznált forrás

* Tania Mendonça (2016). [Kizomba - How it all started.](https://www.youtube.com/watch?v=10UtJW2Rkl8)
