<h1 class="post-title-size">Kizomba Evolúció (Eddy Vents)</h1>
<p class="smallest pt0 mt0 mb2">2018. június 24.</p>

<p>A cikk nem azt állítja, hogy az urban-t (urbankiz) vagy a fúziót (kizomba fusion) nem szabadna táncolni, hanem hogy ezek nem a kizomba evolúciójának eredményei. Lehet, hogy inspirálhatta ezeket a kizomba, de mindegyikük különálló táncot képez. A hazai kizomba szférában is helyén kellene nevezni a dolgokat, és az urbankiz-t nem kizomba néven árusítani.
</p>

<h2>A kizomba valódi evolúciója megtörtént</h2>

<p>Az utóbbi 6 évben a kizomba tánc sokat formálódott, elég csak az úgynevezett "tradícionalisták" (Sic!) YouTube videóit megnézni 2010-2016 között. Mivel a semba tánc social sembából semba show-vá alakult át, ezért napjainkban a legtöbben csak a semba show-t ismerik sembaként. Ennek közvetlen hatása volt a mai kizombára (nem a kizomba fúzióra vagy az urbankiz-re) sokkal technikaibbá téve azt, a semba lábmunka és egyes akrobatikus mozdulatok átvételén keresztül, valamint annak a felelősségét, hogy a követő jobban figyeljen a zenére, illetve tartsa az ütemet a vezető számára.
</p>

<p>A kizomba és a semba az összeköttetés és a szétkapcsolódás táncai (a szétkapcsolódást saidának hívjuk), és ennek a kettőnek az elsajátítása tesz haladó táncossá. Ma az összekötődések és a szétkapcsolódások nagyon technikai jellegűvé, nagyon „lépésessé” váltak.
</p>

<h2>Evolúció, mutáció vagy változás?</h2>

<p>A múltban sok embertől hallottam (Eddy Vents), hogy a kizomba unalmas és túlságosan egyszerű, és ezért próbálták megváltoztatni, „jobbá tenni”.
</p>

<p>Az ő elképzelésük a „jobbról” vagy az „evolúcióról” azt jelentette, hogy más táncokból vettek át további lépéseket, úgy módosítva ezzel a táncot, hogy az illeszkedjen a meglévő képességeikhez és ízlésükhöz, mert a többségük nem is töltött el minimum 3 évet tanulással, mielőtt elkezdett volna tanítani és/vagy feltalálni dolgokat. Rendszerint, ha úgy kezdünk el egy táncot tanítani, hogy kevés időt szántunk annak tanulására, azokat a mozdulatokat, melyeket nem sajátítottunk el, hajlamosak vagyunk más táncokból átvenni vagy személyes tapasztalatból feltalálni, ezáltal sok dolgot hozzáadva a tánc alapjaihoz, ami nem tartozik oda.
</p>

<p>Az említett változások eredményei a „kizomba fúzió”, az „urbankiz”, a „kizomba 2.0” stb. voltak. Az igazság azonban az, hogy ezen úgynevezett továbbfejlesztett táncok egyike sem tartotta meg a kizomba lényegét. Egy edzett szem tüstént látja, hogy a kizomba alapok többsége hiányzik belőlük, valamint egyenlő nagyságú befolyás van bennük más táncokból is, a kizomba mellett. Ezek ténylegesen új táncok, talán mutációk, de nem evolúció eredményei. Álljon itt az evolúció és a mutáció definíciója a cikk kontextusában:
</p>

<ul>
  <li>Evolúció: valaminek a fokozatos fejlődése, különösképpen az egyszerűbbtől az összetettebb alakba.</li>
  <li>Mutáció: a szerkezet, a struktúra megváltoztatása.</li>
</ul>

<h2>Mi a változás oka?</h2>

<p>A legtöbb európait az késztette a saját „kizomba” táncuk létrehozására, hogy a zene unalmas volt. A változás eredete a zene volt.
</p>

<p>A tánc és a zene egymástól elválaszthatatlan. A tánc nem tud a zene nélkül létezni, és a táncnak nincs értelme, ha nincs összhangban a zenével.
</p>

<p>Sajnos sokaknak gondot okoz a ritmus: lehet, hogy hallják az ütemet, de a testük annak megfelelő mozgatása már egy másik történet. A nyugat-afrikai dalok poliritmikusak, ami azt jelenti, hogy kettő vagy több egymással ellentétes ritmust tartalmaznak. Ezek a dalok egymástól elkülönülő ritmusrétegeket raknak egymásra.
</p>

<p>A dobok rendkívüli fontosságúak a nyugat-afrikai zenében, de ezek az afrikai zenészek egy másik hangszert is használnak a poliritmikus dalok előállításában: a testüket. Itt jön képbe a tánc. A tapsolást és a lábbal dobolást gyakran használják egy vagy több ritmusréteg létrehozására. Például a hemiola (3:2 arány, 3 ütem játszása 2 ütem ideje alatt) esetén, hagyományosan a lábat használják a fő ütem megtartására, miközben hangszerrel a kezükben a másodlagos ütemre játszanak. Látod mit értek azon, hogy a tánc és a zene elválaszthatatlan?
</p>

<p>A hagyományos európai zenében egy fő ritmus van, ezért a legtöbb európai a ghettozouk és hasonló zenei stílusokat részesíti előnyben. Azonban, ha megváltoztatod a zenét, egy másik táncot kapsz. Ha főként ghettozouk-ot, tarraxinhá-t vagy nagyon kemény basszust és lassú instrumentális zenét használsz, akkor másképpen fogsz táncolni. A táncodban több megállás lesz, hogy kiemelje a kemény basszust és a „zeneiséged” elsősorban egy fő ütemen alapszik majd. Ezért olyan népszerűek az instrumentális zenék, mivel az emberek többsége a fő ütemen tanul táncolni. Sosem tanulják meg, hogy hogyan kövessenek más rétegeket a fő ütemen kívül, mint az ének, a gitár, a dobok stb.
</p>

<h2>A tudás hatalom</h2>

<p>Az evolúció elkerülhetetlen. A tudás elérhető. A bölcsesség és a megértés döntés kérdése. A kizomba mindig is a semba visszatükröződése lesz, mint a fiú, aki követi az apját.
</p>
<p>Mivel mindkét zene poliritmikus, így lehetővé teszi a táncosok számára, hogy megváltoztassák az érzésüket a táncparketten, miközben fenntartva a semba alapokat, ami megtartja e gyönyörű tánc eredetiségét.
</p>


<h3 class="medium">Felhasznált forrás</h3>
<ul>
  <li>Eddy Vents (2016). <a class="underline" href="https://eddyvents.com/2016/11/15/the-real-evolution-of-kizomba-happened/">Kizomba Evolution</a>.</li>
</ul>
