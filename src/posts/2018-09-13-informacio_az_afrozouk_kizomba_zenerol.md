---
title: Információ az afrozouk/kizomba zenéről
author: Eddy Vents
date: '2018-09-13'
excerpt: >-
  A cikkben az alábbi zenei stílusokról lesz szó (sorrendben): kompa, zouk, zouk-love, semba, coladeira, gumbe, kizomba, ghetto-zouk és tarraxinha. A DJ-k számára is különösen ajánlott a cikk részletes tanulmányozása, ha a felsorolt stílusok közül valamelyiket nem ismeri! Ismerd meg a zenéket, amikre táncolsz!
topic: zene
coverImage: banda_maravilha.jpg
---

## Bevezetés: szóbeli hagyományok
Az afrikai népeknek gazdag szóbeli hagyományuk van, ami biztosítja a kulturális szokások nemzedékről nemzedékre történő átadását. Az olyan tudósok, mint Malmusi 1990, Rycroft 1962, Stone 1982 egybehangzóan állítják, hogy a szóbeli irodalom és zene szorosan összefonódik Afrika legtöbb részén, és gyakran lehetetlen elválasztani egymástól (Shelemany in Groves Dictionary of Music and Musicans 2001). A (zene)hallgatás mindig is egy fontos képesség volt, amit tökéletesített a szóbeli hagyományozás. Számos afrikai dalt és táncot még ma is nemzedékről nemzedékre, illetve egyik csoportról a másikra szóban adják át.

## A kizomba története
Nehéz, de szükségszerű feladat a kizomba történetéről írni vagy beszélni napjainkban. Nehéz, mert tényeket viszonylag nehéz találni a az egymással ellentmondó információk és téves információk tengerében, de azért is, mert a tánc- és zenetörténészek csak nemrég kezdték el osztályozni ezeket az afrikai művészeti formákat. Ez az oka annak, hogy ez a feladat ilyen fontos és szükséges. Ez az információ a táncközösségben nem csak a táncosok, hanem a dj-k, instruktorok és minden újonnan érkező számára is nagyon fontos.

Úgyhogy vágjunk bele ebbe az utazásba! A zenével fogjuk kezdeni, mivel ez minden tánc alapja. Érdekes megjegyezni, hogy a hozzájuk tartozó táncok hasonló utakat tettek meg, mint a zene. Vessünk egy pillantást a különböző zenei stílusok megkülönböztetésére!


## A KOMPA zene bemutatása
A kompa/compas (spanyol eredetű szó, jelentése ütem vagy ritmus) egy haiti-i zenei stílus a kubai contradanza, a kubai son, jazz elemek, afrikai ritmusok és a dominikai köztársasági merengue stíluselemeivel. A zouk-kal ellentétben, döntően haiti-i kreol nyelven éneklik a dalokat.

A stílus a Conjunto International zenekar Nemours Jean-Batiste általi 1955-ös megalapításával lett népszerű. Számos ország, mint például Dominika (nem a Dominikai Köztársaság), a Francia-Antillák (Guadeloupe, Martinique stb.) fő zenéje a kompa. Akár zouk-nak nevezik, ahol a martinique-i és guadalupe-i előadók átvették, akár compas-nak, ahol a haiti-i előadók turnéztak, ez a mérengue stílus nagyon befolyásos a Karibi-térségben, Cabo Verdé-ben, Bissau-Guineában, Angolában és egyéb nyugat-afrikai országokban, Franciaországban, Kanada egyes részein (ahol haiti-i közösség él, mint Montrealban), Dél- és Észak-Amerikában.

(Haiti a Dominikai Köztársasággal szomszédos, gyakorlatilag egy nagy szigeten osztoznak a Karib-tengeren, így a földrajzi közelség miatt nem meglepő a kubai és a dominikai köztársasági hatás a kompában.)

### KOMPA mintadalok
* [Skah Shah - Haiti](https://www.youtube.com/watch?v=SY5ukYOkZg8)
* [Michel (Sweet Mickey) Martelly - I Don't Care](https://www.youtube.com/watch?v=eONSeWzvHGw)
* [Coupe Cloue - Mon compè ti bom](https://www.youtube.com/watch?v=0LpU28yAekY)
* [Tabou-Combo - Tu as volé](https://www.youtube.com/watch?v=LC3MoJzTxzU)



## A ZOUK zene bemutatása
A zouk-ban van egy gyors ütem, amit egy hangsúlyos ütem követ, és hagyományos hangszerekkel készítik, élő zenekarban. (Megjegyzés: nem értek a zenéhez, de ez olyan, mint a ti-ti-tá, gyors-gyors-lassú). Többségében francia kreol nyelven éneklik. A zouk-ot napjainkban gyakran „retro-zouk”-nak nevezik, melynek kezdetei az 1980-as évekre nyúlnak vissza.

A történet úgy kezdődött, hogy Jacob F. Desvarieux, Pierre-Edouard Décimus és testvére, Georges Décimus 1979-ben Párizsban egybegyűltek és eldöntötték, hogy egy új albumot csinálnak. Mindhárman Guadeloupe-ról származnak, ezért a Francia-Antillákról zenészeket gyűjtöttek és megalapították a Kassav zenekart. A Kassav első felállásában mindenki guadeloupe-i volt, de nem sokkal utána Martinique-ről is lettek tagjai. Ezek a zenészek a Francia-Antillákról származtak és az egész karibi térségben nagyon ismert karriert futottak be. A Love és a Ka Dance albumaik az 1980-as években jelentek meg, számos különböző, a karibi térségből származó zenei stílus hatásait hordozva magukon: kompa (Haiti), cadence és merengue (Dominikai Köztársaság), calipso (Trinidad és Tobago) és egyebek. Ezek mindegyikét kombinálták erős karneváli hangzással párosítva. Így keletkezett a zouk. A „zouk” jelentése „fesztivál”, ami valóban nagyon jól leírja magát a zenét.

A sikerein felbuzdulva, a Kassav zenekar földrajzilag nem korlátolta be a turnéit csak a karibi térségre és Franciaországra, hanem a zenéiket Európa más részein és Afrikában is terjesztették; világszerte ismertté váltak. A zouk lett az alapja több új zenei stílusnak, így nemcsak a kizombának (Angola), de a cola-zouk-nak (Cape Verde, mai nevén Zöld-foki Közt.), a brazil „zouk”-nak (vagy lambadazouk, Brazília) és más kevésbé ismert változatoknak is, amelyek a helyi hagyományos afrikai zenékkel való keveredéssel jöttek létre.

### ZOUK mintadalok

* [Kassav - Zouk La Se Sel Medikaman Nou Ni](https://www.youtube.com/watch?v=iYivaguAu4s)
* [Experience 7 - Goudjoua](https://www.youtube.com/watch?v=ZBhdyq77tRc)
* [Zouk Machine - Sove Lanmou](https://www.youtube.com/watch?v=6gOU8iRnZ6M)



## A ZOUK-LOVE zene bemutatása
A zouk-love stílus szintén a Kassav zenekar vezetőjének a kezdeményezésére jött létre 1984/85 körül, a zouk zene lelassításán és romantikusabb témájú dalszövegekhez való forduláson keresztül. Zeneileg nagyon hasonló a zouk-hoz, de elhagyta a gyors ütemet és a karneváli hangzást, valamint az ének is lágyabb és romantikusabb. Ezt is franciául / francia kreolul éneklik.

### ZOUK-LOVE mintadalok
* [Jean-Michel Rotin - Lé Ou Lov](https://www.youtube.com/watch?v=6o-h_JObqRQ)
* [Ludo – Sensuelle](https://www.youtube.com/watch?v=4fFrESLk9pw)
* [Nichols – Tocam](https://www.youtube.com/watch?v=4eksTaqiX7M)


## A SEMBA zene bemutatása
Egy hagyományos zene Angolából, a Masemba egyes számú alakja. A semba egy a táncot jellemző mozdulatot, „a hasak érintését” jelenti az angolai bantuk quimbundo (kimbundo) nyelvén.

A népszerű angolai zene atyjának Carlos Aniceto Vieira Dias-t (más néven Liceu Vieira Dias) tekintik. Az 1950-es években létrehozta az N'Gola Ritmos nevű zenekart. Az N'Gola Ritmos volt a legelső angolai zenekar, ami bevezette a dikanza (reco reco) és az ng'omas (konga dob) használatát a dalaiban. Ezek a hangszerek nagyon megszokottak a sembában.

A semba nagyon is virágzik és népszerű napjaink Angolájában, ahogyan hosszú idővel a portugál gyarmatbirodalomtól való 1975. november 11-i függetlenedés előtt. Számos új semba zenész emelkedik fel Angolában, hogy leróják a tiszteletüket a veterán semba mesterek előtt, kik közül sokan még mindig fellépnek. Egyéb stílusok Angolában, melyeket a semba befolyásolt: a rebita, de szintén a kazukuta és a kabetula, amelyek elsősorban karneváli zenék, valamint a kizomba.

A semba témája gyakran egy a hétköznapi élettel, a közösségi eseményekkel és tevékenységekkel kapcsolatos tanmese vagy történet, amit általában szellemes retorikával énekelnek. A semba zenén keresztül a zenész érzelmek széles spektrumát képes közvetíteni. Ez a jellemzője tette a sembát az angolai társadalmi gyűlések elsőrendű zenei stílusává. A sokoldalúsága kézzelfogható a temetéseken és az angolai partik többségén való elkerülhetetlen jelenlétében.

A semba számos Angolából származó zenei stílus elődje, így a kizombájé, a kuduro-jé (vagy kuduru), amit a techno/house angolai változatának lehetne tekinteni.

### SEMBA mintadalok
* [Bonga feat. Lura - Mulemba Xangola](https://www.youtube.com/watch?v=fhwVekYE4-I)
* [Bangão - Dioguito](https://www.youtube.com/watch?v=Bx7DE4nXc9U)
* [Carlos Burity - Ojala Yeya](https://www.youtube.com/watch?v=guTKkqwDB9s)


## A COLADEIRA zene bemutatása
Cabo Verdé-ből származó zenei stílus. A coladeira története 3 külön szakaszra bontható.

### 1. szakasz
A koladera szó kezdetben a szórakozni járásra és a colá éneklésére vonatkozott. A szóbeli hagyományok szerint egy új zenei műfaj jelent meg az 1930-es években, amikor a zeneszerző, Anton’ Tchitch’ szánt szándékkal felgyorsította a mornát. Állítólag a tömegből valaki azt kiáltotta be, hogy “já Bocê v’rá-’l n’um coladêra” (átalakítottad azt egy coladeirába), azaz egy a koladera tempójában és elevenségében előadott morna. Ez az új zenei műfaj az idővel apránként megszilárdult, elnyelve magában számos más zenei befolyást, döntő részt a brazil zenéből. Ez a zenei stílus São Vicente szigetéről átterjedt a többi szigetre, két iskola felemelkedését eredményezve az egyedi stílusukkal: az egyik a Barlavento-ban (Cabo Verde északi szigetcsoportja), Mindelo központtal, míg a másik Sotaveno-ban (Cabo Verde déli szigetcsoportja), Praia központtal.

### 2. szakasz
Az 1950-es években néhány újítás jelent meg a coladeirában, hasonlók, mint amik a mornában megjelentek. Ebben az időszakban elektromos hangszereket kezdték használatba venni, és a coladeira nemzetközi felismerést kezdett kapni, vagy a külföldi fellépések miatt, vagy pedig a coladeira lemezek értékesítésével. A coledeira folyamatosan külföldi befolyásokat egyesített magába a brazil és az angolszász zenéből. Az 1970-es években, a gyarmatosítás-ellenes mozgalmak megjelenésével és a szocialista országokkal való kapcsolatok következtében, egyéb hatások is jelentkeztek, beleértve a latin-amerikai (bolero, son Cubano, salsa, cumbia) és az afrikai zenét (különösen Angolából és Bissau-Guineából).

A zenei felépítés terén a coladeira lassan kezdte elhagyni azon jellemvonásait, amelyek a mornával azonosították. Ebben a szakaszban valósult meg a morna / coladeira elkülönülése.

### 3. szakasz
A Cape Verde-i zenében erős a kompa befolyása. Az 1960-80-as évek alatt az olyan haiti zenészek és együttesek, mint a Claudette & Ti Pierre, a Tabou Combo, és különösképpen Gesner Henry alias Coupe Cloue, valamit a dominikai (nem a Dominikai Köztársaság) Exile One nagy népszerűségnek örvendtek Afrikában. Az Exile One volt a legelső, ami a cadence vagy compas zenét a Zöld-foki szigetekre vitte. A Cape Verde-i zenészek az USA-ban és Franciaországban ki voltak téve a compas és a zouk zene hatásának. Ezen felül a Francia-Antillákról származó Kassav együttes és más onnan származó zenészek, kiknek a zouk volt a fő zenéjük, több alkalommal is turnéztak a szigeteken. Ma, a Cape Verde-i zenészek új nemzedékének zenéje enyhén kompa jellegű a haiti-i és a zouk zenéhez hasonlóan. Jó példa ezekre Tito Paris „Dança mami Criola” 1994-es lemeze. Ez a CD olyan dalokat tartalmaz, amelyek közel állnak a haiti-i Tabou Combo, a Caribbean Sextet, az Exile One, a Tropicana és a francia-antilláki Kassav zenéihez.

### COLADEIRA mintadalok
* [Bana - Mexe Mexe](https://www.youtube.com/watch?v=kIYCdg0Nds0)
* [Cesaria Evora - Nho Antone Escaderode](https://www.youtube.com/watch?v=XGj77k9OBf4)
* [Tito Paris - Dança ma mi criola](https://www.youtube.com/watch?v=XCeLjMjZSHo)



## A GUMBE zene bemutatása
A gumbe, szintén goombay vagy gumbay egy nyugat-afrikai zenei stílus, ami olyan országokban található meg mint Sierra Leone és Bissau-Guinea (Eddy Vents szülőföldje). Az igazi gumbe számos Bissau-guinea-i népi hagyomány ötvözete. A gumbe elsősorban vokális és ütőhangszeres zene, ami a gyarmati idők óta a nemzeti gondolattal társult. Az 1980-as évek végén a „Zouk Béton”-nak nevezett gyors tempójú zouk stílus (a Francia-Antillákról származó zene, amit a Kassav zenekar népszerűsített a 80-as években) befolyásolta a gumbét.

### GUMBE mintadalok
* [Tabanka Djazz – Brincadera D’Aós](https://www.youtube.com/watch?v=ZjNxAMpk9Gg)
* [Néné Tuty - Aleluia](https://www.youtube.com/watch?v=8IAmWHpQoKc)
* [Rui Sangara - Disgraciado](https://www.youtube.com/watch?v=jEoFfMkSE6M)



## A KIZOMBA zene bemutatása
A kizomba zene „tulajdonképpen nem létezik”, mivel a zenét létrehozó alap a zouk zene és számos nyugat-afrikai országnak meg van a saját zouk változata.

A kizomba néven keresztül határozzák meg az angolaiak a saját afro-zouk-jukat, a zouk, a kompa és a hagyományos angolai zene (semba és társai) elegyeként. A Cabe Verdeiek az afro-zouk-ukat cola-zouk, cabo-zouk vagy cabo-love néven illetik. A Bissau-Guineából származó afro-zouk-ot meia-batida-nak hívják. Az afro-zouk az olyan országokban is létezik, mint Kongó, Mali, Elefántcsontpart, Gabon, São Tomé és Príncipe, Mozambik, Nigéria, Kamerun, Madagaszkár stb.

Lehetetlen a nélkül beszélni a kizomba zenéről (nem a táncról), hogy ne említsük meg a Cape Verdeieket, hogy mekkora befolyással voltak sok ország afro-zouk/cola-zouk/meia-batida/kizomba zenéjére.

Különösképpen, mivel az 1990-es évek elejének Angolájában 1975-től kezdődően, rögtön a Portugáliától való függetlenedés után, továbbra is polgárháború dúlt és csak 2002-ben ért véget.

Ezzel egy időben a Cape Verde-i énekesek száma minden nap sokszorozódott. Az 1990-es évek elején volt egy Livity nevű együttesük, amit Grace Evora hozott létre, és ahogy továbbléptek az együttesből, sokan közülük szóló karrierbe kezdett (Grace Evora, Jorge Neto, Ze Carlos, Kino Cabral stb.). A többségük Hollandiában élt vagy még most is ott él, beleértve az olyan művészeket, mint Gil Semedo (Cabo Swing-nek nevezett stílust játszik), Dina Medina, Suzana Lubrano, Cabo Verde Show, Mendes Brothers, Chandinho Dede, Boy G Mendes stb.

Ezen Cabe Verde-i zenészek mindegyike nagy hatást gyakorolt a PALOP közösségre. Portugáliában tartották életben az emberek a kizombát; Angolában háború volt és a többi PALOP ország is küszködött az újonnan elnyert függetlenségük után. A kompa, a zouk és az afro-zouk iránti szeretet akaratlanul is egyesítő hatással volt a Portugáliába érkező bevándorlók által látogatott PALOP éjszakai klubokban.

Az 1990-es években az Angolából származó, de Portugáliában tevékenykedő énekesek közül Bonga, Eduardo Paim és Paulo Flores Irmãos Verdades-szel együtt (az utóbbiak az 1990-es évek vége felé debütáltak) volt a legnépszerűbb. És utána láttuk az olyan művészek színre lépését, mint Fernando Santos, Carlos Burity (Semba), Rey Weba, Maya Cool, Tabanka Djaz és Justino Delgado (mindketten Bissau-Guineaiak), vagy Juka (Mozambik), vagy éppen Camilo Domingos (São Tomé és Príncipe).

Cape Verdei énekesek és producerek hatással voltak Kongóban (Lutchiana), az Elefántcsontparton (Monique Seka), Gabonban (Oliver N'Goma), Angolában, Bissau-Guineában és a São Tomé és Príncipe szigeteken.

A kizomba szó a kimbundo nyelvből (a bantu népcsoport nyelve), Angolából ered és a PALOP-ok többsége számára az afro-zouk legnépszerűbb címkéje lett.

A kizomba dalokat nagyon sokszor együttesek készítik, ahol tisztán hallhatod a hangszereket, melyek közül a dob a leghangosabb és szabja meg a zene tempóját.

A kizomba bulit, partit jelent, ami egyben az eseményt és a helyet írja le, ahol az emberek összegyűltek táncolni és mulatni, és a régi időkben általában sembát játszani és táncolni.

### KIZOMBA mintadalok
* [Eduardo Paim - Sao Saudades](https://www.youtube.com/watch?v=1QaLXuRTslw)
* [Paulo Flores - Coisas da Terra](https://www.youtube.com/watch?v=HwWLco6Ri4M)
* [Ruca Van-Dunem - Manhã de Domingo](https://www.youtube.com/watch?v=VuVQ0nsSJZQ)
* [Matias Damasio - Juro Por Tudo](https://www.youtube.com/watch?v=U0qhh4SApJk)
* [Kyaku Kyadaff - Entre Sete Sete Rosa](https://www.youtube.com/watch?v=i2rRxg6a1OY)
* [Yola Semedo - Lá No Fundo](https://www.youtube.com/watch?v=RG-2liMTMwk)


## A GHETTOZOUK / CABO-LOVE / ZOUK-LOVE zene bemutatása
(Saját kiegészítés: Ezt ismerik a legtöbben hazánkban "kizomba" néven. A ghetto zouk zene NEM KIZOMBA!)

A ghetto-zouk a zouk zenéből származik. Az 1990-es évek végén, Hollandiában született ez a stílus, az ott élő Cape Verde-i énekeseknek köszönhetően. Ahogy a történelem mutatja, amikor egy új zenei stílus felemelkedik, az előadók mindig egy új, általuk választott nevet adnak neki, és a legnépszerűbb és sikeresebb művészek nyernek.

A ghetto zouk-ot a már Hollandiában született második generációs Cape Verde-iek hozták létre, míg a cabo love-ot vagy cabo zouk-ot az oda emigrált Cape Verde-iek. A szerény véleményem szerint a ghetto zouk-ot a cabo love/cabo zouk elegyeként lehetne jellemezni erőteljes R&B behatással.

Általában teljesen elektronikus zene szintetikus hangszerekkel. Jellegzetessége a kemény basszus R&B stílusú énekkel párosítva.” Azt itt hozzátenném, hogy sok ghetto zouk énekes angolul is énekel, nemcsak portugálul.

### GHETTO-ZOUK mintadalok
* [Nelson Freitas - Something Good](https://www.youtube.com/watch?v=l9XUIVFajF8)
* [Johnny Ramos - Tu e Eu](https://www.youtube.com/watch?v=lDP5ij6N1t0)
* [Djodje - Txukinha](https://www.youtube.com/watch?v=Hvu4Ff9kZgA)



## A TARRAXINHA / TARRAXO / TARRAXA zene bemutatása
A TARRAXINHA szó az ATARRAXAR igéből származik.

Eredet:
*a- + tarraxa + -ar*

Kiejtés:
*/ɐ.tɐ.ʁɐ.ˈʃaɾ/*

Ige:
atarraxar – csavarodást, tekergést jelent

A különböző alakok (tarraxinha, tarraxo, tarraxa) ugyanazt a zenét és táncot jelölik.

A tarraxinhát néhány Angolai Dj hozta létre, közülük Dj Znobia volt a leghíresebb, és a kuduro-nak nevezett zenei stílusból jött létre, nem pedig a kizombából, ahogy sokan gondolják. A tarraxinha számok zöme régen kizárólag instrumentális volt, kemény ütemmel, basszussal és sok hangeffektussal, főként azért, mert a létrehozói Dj-k voltak, akik nem voltak énekesek, de a hangeffektusok mesterei.

Azonban napjainkban nagyon elterjedt az éneklés a tarraxinha dalokban.

Mivel a tarraxinha és a ghetto zouk fejlődése szorosan kötődött az elektronikus mivoltukhoz és ahhoz a tényhez, hogy mindkét stílusból sok művész elkezdett közös projekteken dolgozni, így aztán rengeteg olyan szám van, ami valójában a két stílus keveréke. Ennek ellenére mégis észrevehető a tarraxinha dalok keményebb és sötétebb tónusa a ghetto zouk-hoz képest.

### TARRAXINHA mintadalok
* [Dj Znobia - Madabaya](https://www.youtube.com/watch?v=9QYkBROVV1Y)
* [Dj Massacres - Comboio](https://www.youtube.com/watch?v=KxSG3aFjih0)
* [Dj Paparazzi - Me Tarraxa Assim](https://www.youtube.com/watch?v=LoqvpPWZ364)



## Függelék

Eddy Vents még néhány további stílushoz is megadta a mintadalokat.

### COLA-ZOUK mintadalok (Cape Verde)
* [Livity - Rosinha](https://www.youtube.com/watch?v=rc3upa32bSQ)
* [Grace Evora - Lolita](https://www.youtube.com/watch?v=7tYDI98DDUk)
* [Nando Da Cruz - Celina](https://www.youtube.com/watch?v=l15E2yOm7dM)


### CABO-ZOUK mintadalok (Cape Verde)
* Kino Cabral - sajnos már nem érhető el Youtube-on és nem tudom a szám címét :(
* [Susanna Lubrano - Fofo](https://www.youtube.com/watch?v=AHMQThCeZWo)
* [Beto Dias - Ki Vida](https://www.youtube.com/watch?v=MDaEg7TIp1E)

### CABO-LOVE mintadalok (Cape Verde)
* [Phillipe Monteiro - Alta Segurança](https://www.youtube.com/watch?v=SDrEnSBs5Zs)
* [Gama - Sai Cu Bo](https://www.youtube.com/watch?v=B1hTJwKUBg0)


### AFRO-ZOUK - Minden zouk keverék, ami nem Angolához tartozik
* [Tabanka Djaz - Foi Assim](https://www.youtube.com/watch?v=5wHXvtWPdxU)
* [Oliver N’Goma - Bane](https://www.youtube.com/watch?v=2msRi40IEG0)
* [Monique Seka - Missounwa](https://www.youtube.com/watch?v=K5OV7dny6HE)


## Felhasznált forrás

* Eddy Vents (2018). [INFO ABOUT AFROZOUK/KIZOMBA.](https://www.facebook.com/notes/eddy-vents/info-about-afrozoukkizomba/1170332826442836/)



