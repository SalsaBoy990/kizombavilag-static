---
title: Útmutató a helyes kizomba zeneiséghez
author: Gulácsi András
date: '2019-01-14'
excerpt: >-
  Általános irányelvek: 1. helyben alap: csak az intró alatt szokás használni,
  2. oldalalap: amikor a dob bejön, 3. előre/hátraalap: amikor az ének bejön. A
  kizombában általában a 2-es alappal kezdesz, mert rögtön a dobbal kezdődik a
  legtöbb szám. Természetesen, ha a zene más felépítésű, akkor ez a sorrend más
  lehet, de ez egy jó kiindulópont.
topic: zene
coverImage: eddyvents.jpg
---
Általános irányelvek:
1. helyben alap: csak az intró alatt szokás használni
2. oldalalap: amikor a dob bejön
3. előre/hátraalap: amikor az ének bejön

A kizombában általában a 2-es alappal kezdesz, mert rögtön a dobbal kezdődik a legtöbb szám. Természetesen, ha a zene más felépítésű, akkor ez a sorrend más lehet, de ez egy jó kiindulópont. Pl. ha azonnal bejön a dob, akkor értelemszerűen oldalalappal kezdesz. Azonban olyan is lehet, hogy az intróban már elkezdődik az ének és csak jóval később jön be a dob. Ilyenkor az oldalalap előtt kezdesz el haladni, utazni, és csak amikor bejön a dob, kezded az oldalalapot.

Az ének határozza meg hogyan táncolunk: például a folyamatos ének alatt saídázunk.
A kizomba zenében a leghangosabb hangszer a dob, ami szinte egész végig folyamatosan jelen van.

A zene energiát, érzelmeket szabadít fel benned. A kizomba zenének van egy alap szintje, amit a dob szab meg. A zene nyugodtabb részeinél, amikor lelassul, akkor lehet helyben alapot végezni, de nincs taposás, teppelés vagy aminek nevezni akarod, mert az teljes egészében rossz. Ilyen lassú rész ritka a kizomba számokban, nincsenek olyan markáns megállások, mint a ghetto zoukban.

Az energikusabb, erősebb részeknél, ahol pl. a gitár vagy a kórus bejön, esetenként a konga dob ad nagyobb energiát, akkor kell sokkal technikásabb lépéseket (pl. saídát) végezni. Sohasem a normál szinten vagy a nyugodtabb részeknél!

Ne kövesd a 4 ütemet! Ne számolgass! A számolás ellenére sem fog sokszor kijönni a lépés. Teljesen rossz, ha csak a zene egy részét követed (a dobokat). Kövesd a gitárt, a fúvósokat, a zongorát, az éneket stb.. Annyi hangszer és lehetőség van benne, és mégis csak a dobot figyeled. Az órán a gyakorlásnál lehet számolni, de ez csak a lépések tanulásának segítésére szolgál.

A sembánál különösen fontos az ének követése, ugyanis egy gyors szám esetén az ének lassabbnak tűnik, mint a hangszerek, ami lelassítja a tempódat. Nem azt érzed majd, hogy loholnod kell és nem panaszkodsz majd, hogy túl gyors.

Mind a dominikai bachata, mind a kubai salsa, mind pedig a kizomba és a semba esetén a zenei kettőre táncolnak a dominikaiak, a kubaiak, illetve az afrikaiak. Így tehát Angolában is: az oldalalap (2-es alap) során 1-re zárják a bal lábat a jobb mellé, és utána 2-re lépnek ki a ballal. Mi pedig éppen fordítva: 1-re kilépünk, 2-re visszazárunk. Észak-Amerikában és Európában mi a zenei egyre szoktunk táncolni.

A fentiek főként a kizomba és a semba számokhoz való tanácsok. A ghetto zouk esetén az angolaiak a lassú, „álló” részeken tarraxinha üzemmódban táncolnak, míg amikor „elindul” a zene, kizomba módba váltanak vissza.

A zeneiség gyakorlására két különleges számot ajánlok. Az egyik egy kizomba, a másik pedig egy coladeira-ghetto zouk keverék szám. Szintén nézzétek meg [Eddy Vents](https://www.facebook.com/eddy.vents/) mester új tutoriál videóját.

## Eddy Vents - Kizomba alapok alkalmazása zenére
@[youtube](9I9sv1yAHTc)

## Jack Lefel - Ar Que Respiro (kizomba) 
@[youtube](VIGUYRRHBxA)

## Elji Beatzkilla - Nha Bubista (coladeira-ghettozouk)
@[youtube](USOWVQTer1M)


